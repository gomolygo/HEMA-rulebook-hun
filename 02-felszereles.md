# Eszköz és felszerelés követelmények

## I. Vívópást
1. A vívópást (továbbiakban pást) mindkét vívó számára azonos feltételeket kell teremtsen. Ez elsősorban a fényviszonyokra és a talaj csúszósságára vonatkozik.

2. A pást négyzet vagy téglalap alakú, legkisebb megengedett befoglaló mérete 6×9 méter, a legnagyobb pedig 8×12 méter. A pást határait teljes hosszában meg kell jelölni, olyan módon, hogy az a padlóhoz jól tapadjon. A legközelebbi
akadály a pást határától minimum 1 méterre legyen.

3. A pást közepe megjelölhető.

4. A vívók kezdő helyét a padlón egyértelműen meg kell jelölni úgy, hogy azok
legalább 2 méterre legyenek a pást középpontjától, ezzel legalább 4 méteres távolságot hagyva a két vívó között az asszó kezdetekor.

## II. Felszerelés követelmények

1. Minden vívó a saját felszereléséért felelős, és a kötelező elemek minden darabját köteles használni, amikor részt vesz a tornán. Ha a felszerelése egyik elemét a torna kezdetekor vagy a közben versenyzésre alkalmatlannak nyilvánítják, és azt a versenyző nem tudja azt megfelelő elemmel pótolni, akkor nem folytathatja, vagy kezdheti el a versenyzést.

2. A kötelező felszerelést a tornán erre kijelölt személyzet ellenőrzi a torna megkezdése előtt. Továbbá minden egyes pást vezető bírója egy további ellenőrzést hajt végre a mérkőzések megkezdése előtt.[^1] A bíró kötelezheti bármelyik versenyzőt, hogy állítson a felszerelése valamely részein vagy cserélje le azt, erre legfeljebb 5 percnyi időt hagyhat. Ha a vívó nem tud eleget tenni a fenti időkereten belül az utasításnak, akkor fekete lapot kap és ezzel kizárásra kerül a tornáról.

3. Ha olyan nem megfelelő felszerelés miatt sérülés következik be a tornán, amit a felszerelés ellenőrző személyzet vagy a bíró jóvá hagyott, akkor azon, hanyagságot elkövető felszerelés ellenőrző személyzet vagy a bíró tekinthető felelősnek, aki jóváhagyta a vívó pástra lépését. A felelős személyt vagy személyeket fegyelmi eljárás alá vonjuk, és a licenszük bevonásra kerülhet.

4. A bíró kitilthat olyan felszereléseket, amik nem felelnek meg a követelményeknek.

## III. Védőfelszerelés (fém fegyverek esetén) 

### Fejvéd

1. Sérülésmentes, FIE által jóváhagyott fejvéd (CE level 2, 1600N ellenállással), kötelező.[^2]

2. A fej hátulját és a nyaki csigolyákat védő, HEMA specifikus, a fejvéddel együtt működő tarkóvédő, kötelező.

3. A gégét védő, merev vagy félmerev, vastag torokvédő kötelező.

4. A fejvéd szakálla nem gyűrődhet fel.

5. Komplett fejvédelem (fejvéd, tarkóvédő, torokvédő) viselése esetén, ha a vívó a fejét bármilyen szokványos irányban elfordítja, nem maradhat takaratlan bőrfelülete a fején és a nyakán.

### Kéz-, kar- és testvédelem

1. Kizárólag olyan kesztyűk használata megengedett, amiket speciálisan HEMA versenyekhez fejlesztettek ki (pl. Sparring Gloves), vagy minden speciális követelményt kielégítenek. Tilos olyan kesztyűk használata, amelyek bármilyen fém alkatrészt tartalmaznak (kivéve a megerősítő szerelvényként, mint a
Sparring Gloves kesztyűkön a gumiszalag átvezetésénél használt ringlik).[^3]

2. A versenyen használt kesztyűk esetében a tenyeret nem kell, hogy megerősített réteg borítsa, de a teljes tenyér fedett kell legyen, erre elégséges
egy egyszerű textil kesztyű is.

3. A felsőtestet sérülésmentes vívókabát vagy gambeson kell védje. Ez olyan anyagból készüljön, ami megakadályozza a penge behatolását és tompítja a testre mért ütést vagy szúrást. A vívókabátot a felszerelés ellenőrző személyzet és a bíró is ellenőrzi. A vívókabátnak a hónaljat is fednie kell. A vívókabátnak legalább 350N szúrásállósággal kell rendelkeznie. A vívókabát nyakát olyan módon kell kialakítani, hogy az a felfele csúszó pengét megfoghassa, erre célszerű visszahajtott, szúrásálló anyagot használni.

4. Minden női versenyzőnek kötelező merev mellkasvédelmet használnia. A férfiak esetében nem kötelező, de erősen ajánlott. Vékony, a szúrások, ütéseke erejét csak kis mértékben tompító kabátok (pl. SPES “AP Light”) esetén mindkét nem számára kötelező a használata.

5. Amennyiben a kabát önmagában nem ad elegendő védelmet a könyöknek és az alkarnak, úgy kiegészítő merev védelem használata kötelező.

6. A test teljes felületét megfelelő védőruházat kell borítsa. Nem maradhat fedetlen bőrfelület a kesztyű és a kabát között sem.

### Lábvédelem

1. A lágyékvédelem minden férfi és női versenyző számára kötelező.

2. A térdet és a sípcsontot szemből és oldalról merev védelemmel kell ellátni.

3. A csípőt a vívókabátnak, külön csípővédelemnek (pl. bélelt szoknya) vagy bélelt
nadrágnak kell védenie.

4. A combokat, a lágyékot és a csípőt legalább CE Level 1 (350N) minősítésű
nadrágnak, vagy más jóváhagyott szúrás álló anyagnak kell borítania.

5. A kabát és a nadrág között nem maradhat megfelelő védelemmel ellátatlan
testfelület. Javasolt a derékig érő vívónadrágok használata.

## Fegyverek

Minden vívó a saját fegyveréért felelős. Azt a versenyen megfelelő állapotban, sorja és rozsdamentesen, a hegyéről minden korábbi bandázst eltávolítva kell prezentálnia. A fegyvereket a tornán erre kijelölt személyzet ellenőrzi az alábbiakban meghatározott feltételeknek megfelelően, megfelelőség esetén annak hegyét a torna erre kijelölt személyzet bebandázsolja. Az egyes pástok vezető bírói bármikor újra ellenőrizhetik a fegyvereket, azokat nagyobb sérülések esetén kitilthatják a versenyről. A vívó fegyverének kitiltása után a bíró legfeljebb 5 percnyi időt hagyhat annak cseréjére. Ha a vívó nem tud eleget tenni a fenti időkereten belül az utasításnak, akkor fekete lapot kap és ezzel kizárásra kerül a tornáról.

### Hosszúkard

1. Csakis egyenes pengéjű, európai típusú vívó/gyakorló kardok használata engedélyezett a tornán. A hosszúkardnak két élű pengéje, keresztvasa és markolatgombja kell legyen. A hosszúkardnak megfelelő minőségű acélból kell készülnie (fa, alumínium, műanyag kardok használata tilos), és az alábbi feltételeknek eleget kell tennie:

2. Súlyosan sérült pengék használata tilos, nem lehetnek hajlottak, töröttek, sorjásak vagy rozsdásak. Az éleknek tompának és lekerekítettnek kell lennie.

3. A penge töve lehet kiszélesedő, de minden élének, kiszögellésének lekerekítettnek és tompának kell lennie.

4. A keresztvasnak egyenesnek és lekerekített végűnek kell lennie. Kiegészítő védelem (például gyűrűk) nem lehetnek rajta.

5. A markolatgomb sima felületű kell legyen, és nem lehetnek rajta hegyes szegecsek, tüskék.

6. A penge rugalmasságát egy mérlegen végrehajtott kihajlás próbával ellenőrizzük. A penge rugalmasságának értékét a mérlegre állított és központosan nyomott penge által, a mérlegen maximálisan kijelzett kilogramm érték mutatja. A hosszúkard rugalmassága 9-18kg között kell mozogjon.[^4]

7. A hegy minimum 1 cm széles kell legyen.

8. A penge hegyének tompának, lekerekítettnek, és vagy kiszélesedőnek vagy ívben visszahajlítottnak kell lennie, hogy a lehetséges átszúrást minél jobban megakadályozza.

9. A kard súlypontja nem lehet a keresztvas pengéhez közelebbi élétől 9cm-nél messzebb.

10. A kard hegyét a helyszínen színes, jól látható bandázzsal kell ellátni a könnyebb láthatóság érdekében.

11. A kard teljes hossza 120-140cm között kell mozogjon.

12. A kard teljes tömege férfi versenyszámban 1350-1800g között kell mozogjon.

13. A kard teljes tömege női versenyszámban 1100-1600g között kell mozogjon. 

### Rapír
Kidolgozás alatt.

### Kard és buckler
Kidolgozás alatt.

## Védőfelszerelés (párnázott fegyverek esetén)

1. Sérülésmentes fejvéd (minimum CE level 1, 350N ellenállással), kötelező.

2. A gégét védő, merev vagy félmerev, vastag torokvédő kötelező.

3. A fejvéd szakálla nem gyűrődhet fel.

4. Minden női versenyzőnek kötelező merev mellkasvédelmet használnia. A férfiak esetében nem kötelező, de erősen ajánlott.

5. Legalább hoki, lacrosse vagy Red Dragon típusú, vagy ahhoz hasonló védelemmel ellátott párnázott kesztyű viselése kötelező.

## Párnázott fegyverek

1. Sérülésmentes.

2. Súlya ... - ... g között.

3. Teljes hossza 120-140 cm között kell mozogjon.

4. Nem lehetnek rajta éles, sérülést okozó részek.

5. Fém szerelékkel rendelkező fegyverek használata tilos!
 
[^1]: Mivel kis méretű szervező gárdával rendelkezünk, ezért elképzelhető, hogy a jelenlegi versenyen csak a bírók ellenőrzik a felszereléseket a mérkőzések megkezdése előtt.

[^2]: Mivel a jelenlegi versenyen előfordulhatnak olyan kezdő vívók, akik a felszerelés követelmény kihirdetése és verseny időpontja közötti rövid időszakban nem tudnak beszerezni megfelelő védőfelszerelést, ezért kivételes esetekben, kezdőknek hirdetett versenyszámokban eltekintünk a fenti intézkedéstől és CE1 valamint 350N ellenállású maszkban is engedélyezhetjük a pástra lépést. Ezekben az esetekben külön szabályokat alkalmazunk a sérülések elkerülése végett (pl. az arcra szúrás, és szükségtelenül erős ütések a fegyelmi vétségek második csoportjába tartoznak). A fenti esetekben a helyszínen a verseny szervező bizottsága fog döntést hozni.

[^3]: A Red Dragon márkájú, ötujjas kesztyűk használatát csak a kezdő kategóriában engedélyezzük olyan kivételes esetekben, amikor egy kezdő vívó a felszerelés követelmény kihirdetése és verseny időpontja közötti rövid időszakban nem tudja beszerezni megfelelő védőfelszerelést. Ezekben az esetekben külön szabályokat alkalmazunk a sérülések elkerülése végett (pl. a szükségtelenül erős ütések a fegyelmi vétségek második csoportjába tartoznak). A fenti esetekben a helyszínen a verseny szervező bizottsága fog döntést hozni..

[^4]: Ideiglenes, még revízió alatt álló szabályozás, csak kirívó esetekben alkalmazandó, ahol a penge rugalmassága extrémen alacsony vagy magas.
